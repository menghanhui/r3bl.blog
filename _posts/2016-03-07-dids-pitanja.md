---
author: Aleksandar Todorović
comments: false
date: 2016-03-07 15:25:00+01:00
layout: post
slug: dids-1
title: "#DIDS: Moje mišljenje o temama kojih se dotiče prvi panel"
categories: bs
tags:
- DIDS
- blogging
- conference
image:
  feature: abstract-1-3
---

Pošto sam jedan od zvaničnih blogera na ovogodišnjim [Danima Internet domena Srbije](http://dids.rs) koji se održavaju za manje od 10 dana u Beogradu (ako se još niste prijavili, [požurite](http://dids.rs/sr/naslovna-2/)), odlučio sam da rastavim teme koje se spominju u prvom panelu i dam svoje kratko mišljenje o svakoj od njih. Panel po programu traje nekih sat i 45 minuta, tako da ne vjerujem da će biti dovoljno vremena da se ova moja mišljenja promijene, ali, za slučaj da dođe do toga, prvo ću biti impresioniran, a onda ću i vas obavijestiti o tome u mojoj sumarizaciji konferencije.

![dids logo]({{site.url}}/images/dids/01.png)

> Apple odbio da oslabi algoritam šifrovanja kako bi pomogao FBI-u

Bravo Apple! Ovdje nije u pitanju jedan telefon kako FBI tvrdi, ovo je jedan slučaj kojim FBI želi da obeshrabri kompanije da koriste enkripciju u svojim uređajima. Apple treba protiv ovoga da se bori sve do najvišeg suda u SAD-u i Apple je obećao da će baš to i uraditi. Nikada u životu nisam koristio niti jedan Apple-ov uređaj, ali za ovo im skidam kapu.

> Indija zabranila besplatne pakete Facebook saobraćaja

Ovo sam rekao najmanje 10 puta do sada, ali moram da ponovim: bravo Indija! Facebook sa svojim "Free Basics" programom nije nudio besplatan Internet, već je nudio besplatan pristup šačici sajtova, među kojima je, naravno, najveći Facebook. Korisnici ovoga programa ne bi bili u mogućnosti koristiti Google, Twitter niti bilo koji drugi sajt koji mi normalni korisnici možemo da koristimo, već isključivo one koje Facebook odabere za njih. "Neki Internet" nije bolji od "nikakvog Interneta", kako tvrdi Facebook. Da Facebook želi ozbiljno da dovede Internet u područja u kojima ga nema, on bi korisnicima dao neki mali data paket (na primjer, 200 MB mjesečno) koje bi korisnici mogli da koriste kako hoće.

Zašto je Facebook pokušao ovo da provuče?

Pa, po nekim statistikama, Internet trenutno ima oko dvije i po do tri milijarde korisnika, od kojih, kako Facebook kaže, preko milijardu koristi njihov servis barem jednom mjesečno. Uzimajući u obzir da država sa najviše stanovnika na svijetu (Kina) koristi [Veliki firewall](https://en.wikipedia.org/wiki/Great_Firewall) da blokira pristup određenim sajtovima (među kojima je i Facebook), i da druga najmnogoljudnija država na svijetu ima relativno mali procenat Internet korisnika (30ak ako se dobro sjećam), sasvim je logično da je Facebook odlučio da ponudi Facebook besplatno tamo i time nastavi svoj rast globalnog broja korisnika, čime bi se rast njegove vrijednosti nastavio na štetu indijske populacije. Srećom, Indija je uspješno stala na kraj ovome.

> Obama i Ksi Jinping pregovarali o prekidu sajber-špijunaže

Mogu oni pregovarati koliko hoće, ali se ništa neće promjeniti.

> Sporazum o zaštiti podataka između Evropske unije i Amerike, ‘Safe harbour’, proglašen nevažećim

Da li iko normalan nakon Edward-a Snowden-a stvarno misli da bi se takav sporazum ikada poštovao?

> Vikiliks obelodanio spisak vlada koje su kupile softver za hakovanje uređaja građana

Bravo WikiLeaks! O ovoj temi i o tome kako su čak tri vladine agencije u Bosni i Hercegovini bili zainteresovani za ovaj softver sam [već pisao]({{site.url}}/bs/spijunaza-u-regiji-1/), tako da se neću puno zadržavati ovdje.

> Hoće li uspeti tranzicija u okviru ICANN – ko će koordinirati ključnim internet resursima?

Kako sam shvatio prošle godine na prvom [Internet Governance Forum-u u Bosni i Hercegovini](https://oneworldplatform.net/en/bhigf2015/), prije nego što raspravljamo o odlukama ICANN-a, izgleda da ćemo morati da objasnimo običnim ljudima prvo šta je to ICANN.

> Anonimusi objavili rat ISIS-u!

O tome zašto Anonimusi ne mogu "objaviti rat" nikome sam već pisao [na Kompjuterašu](https://kompjuteras.com/anonimusi-njihova-istorija-ideologija-uticaj-na-svijet-oko-nas/).

> Pored ‘prava da budemo zaboravljeni’ bije se i bitka za ‘pravo da budemo isključeni’ sa Interneta

Pravo da budemo zaboravljeni je ogromna glupost koji je EU, nažalost, usvojila. Da citiram John Oliver-a, koji je prije godinu dana objavio odličan video na ovu temu (dostupan ispod), ako od predloženog zakona najviše profitiraju oni koji su napravili neke kriminalne radnje, možda bi bilo dobro da ponovo razmislite o tome.

<iframe class="img-responsive" src="https://www.youtube-nocookie.com/embed/r-ERajkMXw0" frameborder="0" allowfullscreen></iframe>

Što se tiče prava da budemo isključeni sa Interneta, iskreno, nikada nisam čuo za njega, tako da se radujem tome da budem upoznat sa njime u BG-u. :)
