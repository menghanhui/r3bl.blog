---
author: Aleksandar Todorović
date: 2014-08-18 00:44:10+00:00
layout: post
slug: moj-put-od-fedore-preko-archa-do-ubuntu-derivata-budiubuntu
title: 'Moj put od Fedore preko Archa do Ubuntu derivata #budiUbuntu'
categories: bs
tags:
- '#budiUbuntu'
- linux
- moja shvatanja
- open source
- ubuntu
---

Dakle, kao i svaka osoba na ovoj planeti, prije nešto više od godinu dana sam počeo biti bombardovan sa člancima o vijestima koje nam donosi _zviždač_ (eng. whistleblower) Edward Snowden. Saznao sam koliko je NSA duboko zavukla nos u naše guzice. Otprilike u isto vrijeme sam završio srednju školu te samim tim imao ogromnu količinu slobodnog vremena. To vrijeme sam iskoristio da bih se fokusirao na mrežnu sigurnost. Studirajući inženjersku informatiku znao sam da ću prije ili kasnije morati da se odlučim za neki dio računarstva koji me najviše zanima, a oduvijek me fascinirala sigurnost u moderno doba.

I tako, malo povučen od strane Snowdena i ljudi koji su na redditu pomagali jedni drugima da izbjegnu nadzor od strane NSA, malo povučen željom da naučim što više mogu o sigurnosti u digitalnom dobu, naletih na to čudo zvano Linux.

Odma u početku mog Linuxaškog puta, ljudi su me odvajali od Ubuntua govoreći mi da Canonical nije ništa bolji od Microsofta, da ni Ubuntu derivati nisu ništa bolji što se tiče privatnosti, da Ubuntu koristi neka stara softverska rješenja u sklopu svog sistema i slične stvari, međutim u tom trenutku moj put kroz Linux je bio neizbježan. Počeo je sa Fedorom pa me odveo sve do Arch Linuxa u to doba.

U svakom od isprobanih ne-Ubuntu slučajeva pojavljivalo se nešto što mi je falilo, neki program, neka funkcija, nešto što bi me zadržalo na njemu više nego na crackovanom Prozoru sa kojim sam napravio dual boot. Kao malo razvijeniji početnik u Linux svijetu, moj propast sa Arch Linuxom je bio neizbježan, te sam se nakon njega odvojio od Linux svijeta na neko vrijeme, ostavljajući raspadnut sistem za sobom i kriveći AMD zbog njihove užasne podrške za vlasničke drajvere na Linux platformi.

Nekoliko mjeseci kasnije naletio sam na jednu novu distribuciju koja mi je zapala za oko: elementary OS Luna. Prelijepo dizajnirana, troši minimalno resursa, stane na običan CD (čime se malo koja distribucija današnjice može pohvaliti)... Instalirao sam ga i po prvi put postao dio Ubuntu zajednice.

Sistem je prelijep i i dalje je moj glavni izbor što se tiče distribucije. Sve probleme na koje sam našao sam uspješno riješio. Ukoliko mi DuckDuckGo pretraga, koja je obično uključivala kratak opis problema i riječ elementary, nije pomogla, obično bih samo zamijenio riječ elementary sa riječi Ubuntu i našao bih rješenje svog problema. Uz odličan Ubuntu repozitorij i prelijep elementary izgled osjećao sam se izvanredno i moj procenat korištenja Linuxa ispred Prozora se popeo sa 20 na 70 posto vremena provedenog za laptopom.

Prošlo je već pola 2014. godine i elementary OS Luna je odavno postao zastareo sistem. Ubuntu 14.04 je već odavno izašao, kao i većina derivata baziranih na njemu, međutim novi elementary se još uvijek zvao Isis i čekao ga je dalek put do svoje beta verzije. Vođen prethodnim pozitivnim iskustvom sa lakoćom rješavanja problema na elementary derivatu, pokušavam Ubuntu, GNOME Ubuntu i na kraju se odlučujem za Kubuntu osjećajući se pomalo nostalgično za KDE interfejsom koji me je doveo u Linux svijet i koji sam koristio u svakoj distribuciji prije instalacije Lune. Ovaj punokrvni KDE sistem mi je pružio sve što sam ikada trebao i njegov korganizer softver je nešto što sam mjesecima bezuspješno tražio na svom Prozoru. Moje vrijeme provedeno na Linux platformi se sada već povećalo na 90%, koristeći Prozore samo kada trebam da pokrenem neke virtualne mašine ili imam potrebu da se malo opustim uz World of Tanks.

elementary OS je u međuvremenu promjenio ime u Freya te je izašla prva beta verzija. Vođen prethodnim pozitivnim iskustvom sa oba Ubuntu derivata (elementary kao ljepoticom i Kubuntuom kao punokrvnim sistemom koji ima sve što trebam), po prvi put kreiram trostruki boot i osjećam se savršeno sa svoja dva ljubimca: Freyom i Kubuntuom. Razmišljao sam o tome da im dam neka posebna imena kao što [Savesna](http://savesna.wordpress.com/2014/06/17/tosa-mali-al-ubuntu-udoban/) svoj računar naziva Toše, ali sama imena distribucija mi se čine savršena, tako da se sa ponosom predstavljam internetu kao Kubuntaš i elementaš.

Ovaj post je moj doprinos [#budiUbuntu](https://twitter.com/search?&q=%23budiUbuntu) akciji. Ovom prilikom bih se zahvalio [Milošu Miladinoviću na pokretanju ideje](http://www.milosmiladinovic.com/2014/06/ubuntu-filozofija-nacin-zivota-koji-inspirise-budiubuntu/). Vrlo vjerovatno u vrlo kratkom vremenu od objavljivanja ovog teksta slijedi još jedan o Ubuntu filozofiji čime ću da upotpunim svoj doprinos [#budiUbuntu](https://twitter.com/search?&q=%23budiUbuntu) akciji.
