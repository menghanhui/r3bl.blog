---
author: Aleksandar Todorović
date: 2014-12-17 16:38:49+00:00
layout: post
slug: dosta-kako-postati-haker-pitanja
title: Ljudi vam dosađuju pitanjima tipa kako postati haker? Evo rješenja
categories: bs
tags:
- hacking
- haker
- hakovanje
- kako postati haker
- open source
---

### Uvod


Svako od nas se bar u jednom trenutku života zamislio kakav je osjećaj biti haker? Možda ste i pokušali da istražite malo tu temu, a nemate dovoljno dobro znanje engleskog jezika da bi pratili engleske tutorijale? Možda imate druga koji je vidio da koristite Linux i odma je pomislio da ste haker? Možda vodite blog post i dobijate konstanta pitanja tipa "Kako da hakujem Fejsbuk od svoje bivše"?

Ukoliko spadate u bilo koju od ovih skupina, velike su šanse da nemate baš dovoljno živaca, motivacije i želje da objašnjavate svakome šta znači ovaj pojam. Zbog toga sam odlučio da sve postove domaćih autora sakupim na jedno mjesto, tako da od sada kada god dobijete slično pitanje možete sagovorniku poslati jedan link i završiti sa diskusijom.


### Predstavljam vam [kako-postati-haker](https://github.com/aleksandar-todorovic/kako-postati-haker) repozitorij


Ideja ovog repozitorija jeste da se na jednom mjestu objave linkovi prema svim tekstovima domaćih autora (bili oni na "našem" jeziku ili na engleskom) na ovu temu, da se poređaju smisleno i pravilno grupišu. Na ovaj način se kreira jedinstvena lista tekstova preko koje nove osobe mogu da nauče nešto više o ovom pojmu, te se na taj način skida teret sa nas ostalih da prelazimo iste teme više puta i oslobađa nam se vrijeme da radimo neke bitnije stvari (tipa rekompajliranje kernela).

Repozitorij sadrži samo linkove prema teksovima. Na taj način piscima nije uskraćen broj posjeta na njihovim web stranicama. Pored svakog teksta se nalazi i naziv autora, te link prema njegovoj službenoj web stranici.


### Budući planovi


Trenutno imam samo jedan plan za budućnost ovog projekta, a taj plan jeste da listu postavim na sopstveni host umjesto da se listi pristupa GitHub repozotorij. Pošto trenutno nemam iznajmljen vlastiti host, kreiraću GitHub stranicu za projekat i predstaviti ga tamo u međuvremenu.


### Kako doprinijeti projektu?


Doprinijeti projektu možete na više načina. Prvi način svakako jeste da pronađete tekstove na ovu temu i dodate ih na listu (ukoliko ne znate kako, jednostavno me [kontaktirajte](mailto:aleksandar.todorovic@mail.ru) i ja ću to odraditi umjesto vas). Možete da dijelite ovaj repozitorij ili pišete o njemu pa da na taj način više ljudi sazna za njega. Možete da pišete originalan sadržaj na ovu temu da popunite praznine. Možete da mi pomognete da napravim web stranicu projekta učestvovanjem u izradi HTML verzije stranice ili dijeljenjem svojih hosting resursa za ovu svrhu.


### Tekstovi koji neće biti primljeni


Dozvoljeni su samo tekstovi prema kojima čitaoc nije dužan da se registruje na neki sajt da bi ih pročitao.
