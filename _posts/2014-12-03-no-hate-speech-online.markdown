---
author: Aleksandar Todorović
comments: true
date: 2014-12-03 00:11:49+00:00
layout: post
slug: no-hate-speech-online
title: Pokret protiv govora mržnje na internetu
categories: bs
tags:
- personal
- no hate speech online
- projects
---

[![nohate](https://aleksandartodorovic.files.wordpress.com/2014/12/nohate.png)](https://aleksandartodorovic.files.wordpress.com/2014/12/nohate.png)




“Govor mržnje je, govoreći van okvira zakona, svaki govor kojim se napada osoba ili određena grupa osoba na temelju njihovih atributa kao što su spol, etnička pripadnost, religija, rasa, invalidnost ili njihova seksualna orijentacija.”




Ovo je prevedeni citat iz engleskog članka na Wikipediji za pojam govora mržnje (zašto ne volim domaće Wikipedije je već tema za drugi blog post). E sada kombinujte govor mržnje sa slobodom govora na internetu i dobija se nešto potpuno uznemirujuće.




Da budemo iskreni, sa govorom mržnje na internetu se susrećemo svakodnevno, dok na skoro pa svakodnevnoj bazi i sami učestvujemo u njima, svjesno ili ne. U digitalnom dobu u kojem tek počinjemo da živimo na našim prostorima govor mržnje postaje jedan od glavnih problema sa kojima se susrećemo. Trajno rješenje ovog problema koje bi se moglo odmah sprovesti jednostavno ne postoji i potrebno je da svako na svoj način doprinese “ljepšem internetu”. Velika je vjerovatnoća da ste čuli onu čuvenu izjavu “internet ne pripada nikome, ali u isto vrijeme internet pripada svima nama”. E pa o tome se i radi, internet je baš onakav kakvim ga mi kreiramo.




Smatram da je najbolji način da se dođe do rješenja tog problema tako da se zapravo priča o njemu kao o problemu današnjice. Smatrajući da je to jedan od vrlo bitnih problema sa kojima se susrećemo, odlučio sam se priključiti radionicama u mom gradu koje se održavaju pod nazivom [No Hate Online - No Hate Offline](https://www.facebook.com/pages/No-Hate-Online-No-Hate-Offline/579839252093782).




Neću zauzimati ogroman dio ovog posta da bih pričao o tome kako su radionice nastale i ko sve stoji iza njih (mada ne isključujem mogućnost da tome posvetim poseban post na blogu) jer smatram da je sama njihova poenta sasvim jasna: okupiti mlade ljude i kroz razgovor sa njima uticati na njih i na ostale mlade ljude oko njih i kroz razgovor se postepeno boriti protiv govora mržnje na internetu. Iako smo svjesni da mi kao grupa ne možemo puno toga da uradimo, smatramo se pojedinicima koji su spremni da načnu tu “pandorinu kutiju”.




Ovaj post je više introdukcija na neku novu temu kojoj planiram da posvetim prostor na svom blogu nego post koji će konkretno da se bavi problemom. Već imam u glavi pripremljenu temu za sledjećih nekoliko postova, tako da ukoliko vas zanima kako se ja kao pojedinac i mi kao grupa odnosimo prema problemu, obratite pažnju na novu kategoriju postova na blogu pod nazivom [No Hate Speech Online](https://aleksandartodorovic.wordpress.com/category/no-hate-speech-online/), gdje će se nalaziti svi moji postovi vezani za ovu temu na jednom mjestu.


http://www.youtube.com/watch?v=kp7ww3KvccE
