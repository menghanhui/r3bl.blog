---
author: mrr3bl
comments: false
date: 2015-01-18 21:11:11+00:00
layout: post-bs
slug: kako-mladi-koriste-drustvene-mreze
title: Kako mladi u mom okruženju koriste društvene mreže?
categories: bs
tags:
- personal
- mladi
- no hate speech online
image:
  feature: abstract-1-3
---

## ![](http://www.cognitivebrands.com/CreativeIntelligence/wp-content/uploads/2014/08/SocialNetworksDepositphotos_13876565_xs-1.jpg)

## Uvod

U ovom tekstu neću da pričam o statistici. U koliko vas zanimaju statistike o tome koliko se koja društvena mreža koristi, vrlo lako ćete pronaći sve potrebne podatke na internetu. U ovom tekstu ću da objasnim kako mladi u mojoj lokalnoj zajednici koriste koju društvenu mrežu, gledajući prvenstveno svoje vlastito iskustvo i iskustvo mojih prijatelja (onih van društvenih mreža).

## Šta smatram pod pojmom mladi?


Pod pojmom mladi u ovom tekstu smatram osobe između 16 i 20 godina. Dakle osobe stare da bi se nazivale tinejdžerima, ali premlade da bi se shvatile ozbiljno u svijetu odraslih osoba.

### Facebook

Sve više se primjeti da Facebook gubi moć među mojim prijateljima i poznanicima. Većina ga koristi samo zbog _chat_ opcije, koja je mnogo zastupljenija od bilo koje druge IM opcije. Primjeti se da sve manje ljudi objavljuje statuse. Objave se većinom svode na postavljanje novih fotografija, koje u većini slučajeva budu dijeljene sa Instagrama. Takođe se primjeti i da sve manje ljudi iz ove populacije zapravo čita početnu stranicu, te su korisnici sada većinom fokusirani na Facebook grupe, prvenstveno zbog toga što tu nema filtriranja vijesti. Korisnici sve više odustaju od objavljivanja sadržaja baš zbog tih algoritama. Vrlo je teško da će neki vaš _post_ postati popularan ako ništa prije toga niste objavili u posljednjih mjesec dana. Potrebna je predanost i aktivnost da bi bili čitani. Zbog toga je većina mojih prijatelja počela da traži alternativne metode da bi bili čitani.

Koristi ga oko 95% osoba koje poznajem.


### Twitter


Twitter je vrlo specijalna društvena mreža na našim prostorima. Nema ogroman broj korisnika među nama, međutim oni koji ga koriste, to rade u ogromnim količinama. Provođenje nekoliko sati bez prestanka čitajući "lajnu" i postavljajući tvitove je postala sasvim normalna stvar. Uopšteno, ljudi ga koriste kao neku vrstu dnevnika, sa određenom dozom želje za pažnjom i sticanja "uticajnosti", slike su rijetkost, a većina ljudi koje poznajem ne koriste svoj pravi identitet prilikom korišćenja ove društvene mreže, te se zbog tih razloga mnogo češće susrećemo sa govorima mržnje nego na ostalim društvenim mrežama. Govori mržnje su prvenstveno fokusirani protiv pojedinaca koji ne koriste ovu društvenu mrežu. Međutim, ukoliko mislite da bi se uklanjanjem anonimnosti riješio govor mržnje, želim da vas podsjetim da [uklanjanje anonimnosti nije rješenje](https://aleksandartodorovic.wordpress.com/2014/12/04/anonimnost-nije-rjesenje/) za borbu protiv govora mržnje. Evidentno je i da je novoj osobi koja se pridruži ovoj mreži potrebna ogromna količina truda da bi bila prihvaćena od strane "iskusnijih" tviteraša.

Koristi ga oko 50% osoba koje poznajem.


### Tumblr


Nešto između vlastitog bloga i Twitter profila je upravo Tumblr. Mjesto gdje osobe koje poznajem pronalaze inspiraciju, maštaju o nekom idealnom životu, te objavljuju uopšteno slike stvari koje im se sviđaju. Početna na Tumblr-u je obično prepuna slika, a kao ultimativni razlog zašto se toliki broj mojih prijatelja i poznanika okreće upravo ovoj društevnoj mreži ispred vođenja vlastitog bloga smatram lakoću vođenja bloga preko repostovanja stvari koje nam se sviđaju.

Koristi ga oko 20% osoba koje poznajem.


### Instagram


Ne koristim ovu društvenu mrežu i, da budem iskren, ne razumijem u potpunosti poentu ove društvene mreže, međutim sasvim je očigledno da ovaj servis sve veći broj mojih Facebook prijatelja koristi kao način za dijeljenje fotografija na Facebook-u.

Koristi ga oko 40% osoba koje poznajem.


### 9gag


Iako cilj ovog sajta nije da postane društvena mreža, evidentno je da uvođenjem 9gag profila i količinom komentara ispod svakog viralnog posta 9gag ide prema tom pravcu. Posjetioci 9gag-a se u velikoj mjeri drže zajedno i vrlo je lako novoj osobi da postane dio te zajednice.

Koristi ga oko 20% osoba koje poznajem.


### Reddit


Poznajem još samo dvije osobe koje su aktivne na Reddit-u. Iako vrlo nepopularan među osobama koje poznajem, evidentno je da ga osobe koje ga koriste koriste u vrlo velikoj mjeri. Smatra se vrlo "zrelom" socijalnom mrežom, sa mnogo konstruktivnih i objektivnih rasprava o trenutno aktuelnim temama.


### Vlastiti blogovi


Ova metoda društvene pripadnosti je vrlo rijetka među mojim poznanicima. Pored mene, poznajem još samo dvije osobe koje vode svoj blog, međutim, za razliku od mene, te dvije osobe svoj blog vode anonimno, bez želje da ih čitaju ljudi ih poznaju van društvenih mreža.


## Zaključak


Smatram da je za uspijeh neke društvene mreže vrlo važno uzeti u obzir način na koji bi ga potencijali korisnici koristili. Iako je bitno ponuditi nešto novo korisnicima, vrlo je evidentno i da korisnici neće prihvatiti tu društvenu mrežu ukoliko je ne počne koristiti određena doza poznanika.

Takođe, evidentno je i da društvene mreže koje su bazirane na to da budu ultimativno rješenje za vođenje društvenog života počinju da propadaju, što bih naveo kao razlog sve većeg nezadovoljstva korišćenjem Facebook-a i potpunoj propasti Google+-a kao društvene mreže. Moglo bi se reći da moji poznanici pri korišćenju društvenih mreža prate Linux filozofiju, tako što traže jedan servis preko kojeg će da rade tačno određeni zadatak umjesto da koriste ultimativna društvena rješenja.

**Napomena**: Tekst je napisan po uzori na [ovaj tekst](https://medium.com/backchannel/a-teenagers-view-on-social-media-1df945c09ac6).
