---
author: Aleksandar Todorović
comments: false
date: 2014-10-15 17:51:45+00:00
layout: post-bs
slug: da-li-zivimo-u-cyberpunk-svetu
title: Da li živimo u cyberpunk svetu?
categories: bs
tags:
- technology
- advocacy
image:
  feature: abstract-1-3
---

NAPOMENA: Ovaj blog post sam napisao prije mnogo vremena (dovoljno daleko da bude stariji od ideje da uopšte napravim blog). Sve do sada nije objavljen nigdje, a sada sam dobio želju da ga podijelim sa javnošću i na taj način malo popunim svoj blog. Post je ostao neizmijenjen u cjelosti i kao takav kopiran iz LibreOffice-a, tako da su podaci malo stariji a stil pisanja takav kakav jeste.

Inspirisan izvrsnim člankom koji je izašao u regionalnom portalu Linux Za Sve [koji možete pročitati ovde](http://www.linuxzasve.com/floss-kao-mainstream-da-ali-pod-kojim-uvjetima), ne mogu da se ne zapitam koliko smo blizu jednoj izjavi iznesenoj u tom članku. Ta izjava glasi:

„[FLOSS zajednica] je jedan od bitnih ključeva za spas modernog društva, koje je opasno zaglibilo u materijalizam i koje nije daleko od kaotične cyberpunk anarhije.“

Ta usporedba današnjeg sveta sa cyberpunk anarhijom kakvu sam kao i većina nas nekoliko puta video u filmovima (Matrix, Blade Runner...) i „doživeo“ u PC igrama (Remember Me) me je zaintrigirala. Za one koji nisu upoznati (ako postoje takve osobe), osnova cyberpunk priče je da će u budućnosti postojati neka totalitaristička kompanija/organizacija koja će upravljati ljudima i tehnologijom na koji god način žele i da niko neće moći da ih zaustavi. Bez te kompanije/organizacije nećemo moći da preživimo jer ćemo postati direktno ovisni o njoj, žrtvujući sve što imamo da bi dobili njene proizvode, a ta kompanija/organizacija će o nama znati više od nas samih. Što više razmišljam o tome, sve više razumem da nas to ne čeka u budućnosti. Budućnost je već stigla. **Mi smo deo cyberpunk sveta.**

Ovaj cyberpunk svet se u nekoj meri razlikuje od one priče koju smo gledali na filmovima, ali suština je ista. Cyberpunk svet nije zavladao u stvarnosti, ali jeste u virtualnom svetu. Prosečan korisnik danas provodi većinu svoga vremena u tom virtualnom svetu. Prosečan korisnik nije ovisan o samo jednom proizvodu jedne kompanije. Ovisan je o nekoliko njih. Prije nego što kažem svoje mišljenje želim samo da navedem [ovu stranicu](www.netmarketshare.com) kao izvor podataka koje ću trenutno da izložim. Podaci vrede za avgust 2013. godine.

91,19% korisnika desktopa i laptopa koristi neku verziju Microsoft-ovog operativnog sistema.
70,98% korisnika interneta koristi Google kao njihov pretraživač.
15% svih ljudi koji trenutno žive na svijetu posjeduje Facebook profil.
Preko 15% svih ljudi koji trenutno žive na svijetu posjećuje YouTube bar jednom mjesečno.

Dakle u osnovi imamo tri kompanije o kojima je prosečan čovek ovisan: Microsoft, Google i Facebook. Da li je tu kraj? Naravno da ne. Postoji i NSA, organizacija koja sigurno sakuplja podatke koje korisnici ostave na 10 od 20 najposećenijih stranica na svetu ([prema ovim izvorima](www.alexa.com/topsites)). Dakle stvari nisu baš kompletno kao na filmu, ali su dovoljno blizu da se zapitamo šta je sledeće. Ogromna količina korisnika neće ni da čuje za operativni sistem koji nije razvijen od strane Microsoft-a. Ogromna količina korisnika neće ni da pokuša da koristi neki drugi pretraživač osim već onih dobro poznatih kao što su Google, Yahoo i Bing.

Pitate se kada ćemo da živimo u cyberpunk svetu? Shvatite da smo već njegov deo. Naravno, ništa od ovoga trenutno nije obavezno i još uvek imamo pravo na slobodan izbor. Ali, da budemo iskreni, taj izbor koristi toliko malen broj ljudi da je zanemarljiv. Sada je samo pitanje kada ćemo mi koji pripadamo tom malom broju ljudi početi da budemo proganjani zbog toga i kada će celo stanovništvo biti čipovano tako da nam se prati svaki korak.
.
