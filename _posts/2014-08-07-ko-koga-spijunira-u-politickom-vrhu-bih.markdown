---
author: Aleksandar Todorović
comments: false
date: 2014-08-07 22:27:08+00:00
layout: post-bs
slug: ko-koga-spijunira-u-politickom-vrhu-bih
title: Ko koga špijunira u političkom vrhu BiH?
categories: bs
tags:
- politics
- surveillance
- hacking
- security
image:
  feature: abstract-1-3
---

Listajući početnu na Tviteru naletio sam na nešto zanimljivo. Nepoznati haker koji se krije iza aliasa Phineas Fisher je 6. augusta hakovao stranicu koja stoji iza programa FinFisher. Taj program jeste dosta nepoznat za javnost, ali ne bi trebao da bude. Program je razvijen u Njemačkoj sa ciljem da se prodaje vladama različitih zemalja kako bi špijunirali one koje odluče da žele da špijuniraju. Haker je zatim objavio [torrent](https://netzpolitik.org/wp-upload/finfisher.torrent) od 40ak gigabajta sa podacima koje je uspio da ukrade.

E sada, podaci su ukrani, kompanija Gamma koja stoji iza programa je odbila da komentariše da je neko provalio u njihov sistem, a baza je postala dostupna u javnosti. Sada je na redu onaj manje zabavan dio: analiziranje svih tih podataka. Zanima me da li će iko od domaćih medija biti spreman za to. Ja jesam, zato trenutno preuzimam torrent od svih 40ak gigabajta.

Međutim, ono što me navelo da se zapravo uputim u ovu pustolovinu jeste to što se među podacima koje su do sada analizirali neki od osoba koji su preuzeli torrent našle različite države kao naručioci ovog proizvoda. Osobe koje analiziraju te podatke su došle do imena država preko Gamminog sistema za podršku tako što su obraćali pažnju na osobe koje su jednostavno otkrile državu koju predstavljaju ne prateći pravila za anonimnost na internetu (tipa koristeći mejl sa .ba domenom ili slično). A, ono najzanimljivije za nas jeste što se među tim državama našla i Bosna i Hercegovina!

Ko li špijunira iz našeg državnog vrha i koga to tačno? Ostaje nam da vidimo. Meni fali još nekih dan i 13 sati da preuzmem sve podatke (limitovao sam brzinu da ne ograničim previše korišćenje interneta drugim ukućanima) pa se bacam na analiziranje. Svakako ću sve što otkrijem objaviti na ovom blogu i na svom [Tviter nalogu](https://twitter.com/r3bl_), pa pratite ako vas zanima.

Međutim, ono što me trenutno zanima više od same vijesti jeste to koliko će daleko dogurati vijest u našoj javnosti? Da li će se bilo koji portal ili medijska kuća uopšte obazirati na ovo? Da li će pokriti priču? Da li će iko osim mene pokušati da sazna koji se kurac zapravo događa i to pokušati da podijeli sa javnošću?

Ostaje nam samo da čekamo i saznamo.
