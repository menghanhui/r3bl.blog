---
author: Aleksandar Todorović
comments: false
date: 2014-10-16 10:47:39+00:00
layout: post-bs
slug: dronovi-moja-perspektiva
title: Dronovi - moja perspektiva
categories: bs
tags:
- confession
- personal
- confession
- hacking
- surveillance
image:
  feature: abstract-1-3
---

Dakle u zadnje vrijeme se digla tolika frka oko dronova da sam jednostavno morao da im posvetim prostora na svom blogu. Postaju dio naše svakodnevnice, u mom gradu već ima jedan i imao sam prilike izbliza da vidim kako tačno funkcioniše.

Svi smo već upoznati sa incidentom sa dronom na utakmici između Srbije i Albanije, a evo prije nekoliko minuta sam otkrio da će dronovi da budu i na današnjoj vojnoj paradi u Srbiji.

Da počnemo sa tim šta su dronovi. Većina nas je nekad tokom našeg života imala priliku da vidi automobil ili neki letjeći objekat na daljinsko upravljanje. E pa dronovi su upravo to, igračkice na daljinsko upravljanje koje hodaju nebom, imaju malo veći domet nego što smo navikli da imamo u igračkama i koštaju mnogo skuplje. Pa zašto se digla tolika frka oko njih?

Dronovi mogu da imaju razne svrhe, od onih vojnih u kojima vojni službenici mogu da ih koriste da bi bombardovali mete, bio razlog za to opravdan ili ne, do snimanja nekog događaja iz ptičje perspektive. Naravno, dronovima može da upravlja samo onaj koji u rukama drži daljinski upravljač, tako da postoji šansa da ih upravljaju tako da proviruju kroz prozore vašeg kupatila dok se tuširate ili slično,  u zavisnosti od toga šta njegov vlasnik smatra zanimljivim.

Shvatio sam da su dronovi dio naše sadašnjice i budućnosti kada sam vidio [video snimak na YouTube-u](https://www.youtube.com/watch?v=f4WGhr9V_dI) u kome je moj kvart (a i mnogo veći dio grada) snimljen iz ptičje perspektive. Prva reakcija mi je bila da je tako nešto nedopustivo, ali kada sam malo bolje pogledao snimak shvatio sam da snimak izgleda predivno, jedinstveno i nešto što nikada prije nijedna tehnologija nije uspjela da mi omogući. Pošto sam veliki frik što se tiče privatnosti, kroz glavu mi je prošla ideja da bih vjerovatno pokušao da ga skinem da sam bio svjestan da se moj kvart snima i da sam bio upoznat sa time, iako nikakvog govora o invaziji na moju privatnost nije bilo u spomenutom videu. Na tome se sve završilo.

Kasnije sam sa istim dronom imao neka daljnja iskustva, počevši od toga da su iz ptičje perspektive [mnogo bolje prikazane posljedice poplava u mom gradu](https://www.youtube.com/watch?v=_2e5HqrjJBA), pa sve do toga dok nisam upoznao vlasnika drona i po prvi put ga vidio uživo tokom jednog događaja u kome su video snimci snimljeni dronom pomogli da se snimi [ovaj video](http://vimeo.com/100238916) u kome je sumiran cijeli dvodnevni događaj.

Na tom događaju sam imao priliku da radim i dron je stavljen na svega tridesetak centimetara od mojih nogu. Neću da lažem i prizaću da mi je u nekoliko navrata palo na pamet to da ga nagazim nogom i da ga na taj način onesposobim, međutim suzdržao sam se od toga shvativši koliki je to finansijski udar na džep i da zapravo može da donese toliko novih i pozitivnih načina za korištenje.

_Zaključak_: Dronovi su dio naše sadašnjosti i naše budućnosti. Mogu da se koriste u razne svrhe. Neke od njih su vrlo pozitivne, a neke vrlo negativne. I dalje ne postoje regulacije o njihovom korištenju i poznavajući državu u kojoj živim potrajaće još nekoliko godina dok se regulative ne donesu. Jedino što možemo da uradimo trenutno jeste da vjerujemo da ih oni koji ih posjeduju koriste u dobrim svrhama. O da, ako imate viška para u džepu, svakako kupite jedan. Doživićete mnoge zanimljive situacije u njihovom korišćenju.
